V prvých 100 dňoch:

    Vytvoríme predpoklady pre zavedenie hmotnej zodpovednosti politikov a presadíme vládny návrh zákona, ktorý vylúči schránkové firmy bielych koní z verejného priestoru
    Presadíme vládny návrh zákona, ktorý bežnej slovenskej rodine cez nižšie dane prinesie do rodinného rozpočtu o 500 EUR viac.

V prvých 2 rokoch:

    Znížime odvody malým a stredným zamestnávateľom o 500 eur ročne na každého zamestnanca a rovnako tak každému živnostníkovi.
    Rodičom detí od troch rokov poskytneme zákonnú záruku miesta v škôlke.
    Pre pracujúcich rodičov nahradíme labyrint dávok rodičovským kontom vo výške 12 000 EUR na jedno dieťa.
    Zrušíme tie najobťažujúcejšie povinnosti pre malých a stredných zamestnávateľov a ich zamestnancov, v prvom rade daň zo straty a povinnosť pracovnej zdravotnej služby tam, kde nemá žiadny dôvod.

Do roku 2020:

    Vytvoríme legislatívne, finančné a organizačné podmienky pre zásadné skrátenie čakacích lehôt na zdravotné výkony.
    Zrýchlime výstavbu ciest v zanedbaných regiónoch a zvýšime podiel slovenských potravín na domácom trhu na 80 percent.
    Investujeme do vzdelania a zručností našich detí o 30 percent viac v porovnaní so súčasným stavom.

Slovenské rodiny

    Zavedieme garanciu miesta v škôlke pre deti od 3 rokov. Toto opatrenie zrealizujeme formou spolupráce obcí a súkromných MŠ zapísaných v sieti školských zariadení SR. Pokiaľ obec neposkytne miesto pre dieťa od 3 rokov ihneď po voľbách 2016, rodičia získajú kompenzáciu od obce vo výške rodičovského príspevku.
    Umožníme vznik tzv. detských skupín, ktoré sú flexibilnejšou a lacnejšou alternatívou k súkromným jasliam už pre deti mladšie ako 3 roky.
    Zabezpečíme, aby mohli mať škôlky flexibilnejšiu dobu starostlivosti o deti, ktorá bude prispôsobená časovým možnostiam pracujúcich rodičov.
    Nahradíme spleť administratívne ťažko dostupných príspevkov pre rodičov s malými deťmi jedným Rodičovským kontom, ktoré im umožní flexibilne a jednoducho získať financie pre svoju rodinu. Každé dieťa bude mať pred narodením potomka na konte jednotnú sumu 12 000 EUR, z ktorej si pracujúci rodičia budú môcť vyberať podľa svojich aktuálnych potrieb, ale s takými obmedzeniami, ktoré zabránia zneužívaniu.
    Presadíme zvýšenie daňového bonusu o 120 eur na dieťa a nezdaniteľný základ na každého dospelého o 680 eur. Štvorčlennej rodine s dvoma deťmi prinesie toto opatrenie ročne približne 500 eur. (vyskúšajte našu kalkulačku)
    Zavedieme opatrenia, ktoré pomôžu pracujúcim rodičom zosúladiť prácu a rodinu – zdieľaná OČR; drobná forma zárobkov oslobodená od daní a odvodov pre rodičov malých detí; práca z domu, alebo tzv. mikropodnikanie a mikroprácu ako formy zárobku z drobnej, príležitostnej činnosti vykonávanej v čase starostlivosti o dieťa do veku 6 rokov.
    Zabezpečíme dostupnosť zdravotných špecialistov tak, aby pacient nemusel cestovať viac ako určitú vzdialenosť a čakať viac ako určitý čas. Všeobecná zdravotná poisťovňa bude finančne motivovať lekárov, aby rozšírili ordinačné hodiny.
    Zvýšime výstavbu nájomných bytov zlepšením podmienok pre širšie zapojenie neštátnych aktérov a samospráv do procesu výstavby a zamedzíme ich vypadávaniu z bytového fondu.
    Budeme podporovať vzdelávanie orientované na žiaka. Služby na vyrovnávanie šancí pre všetky deti (špeciálny pedagóg, logopéd, asistent, primerané úpravy výchovno-vzdelávacieho programu a mnohé ďalšie) musia byť dostupné a nárokovateľné pre všetky deti, ktoré ich potrebujú.
    Do roku 2020 zvýšime financie pre školstvo aspoň o 30 %.

Odvážni a Podnikaví

    #SIEŤ presadí jednoduchšie podnikateľské prostredie. Predložíme zmeny v desiatich najnákladnejších zákonoch, ktoré sa týkajú malých podnikateľov, ktoré im ušetria ročne desiatky miliónov na administratívnych nákladoch. Príkladom je zrušenie daňových licencií pre obchodné spoločnosti, obmedzenie povinnej zdravotnej služby iba na rizikové povolania, zrušenie preškoľovania vodičov a gastrolístkov.
    Zjednotíme výber daní a sociálnych odvodov do jednotného systému a pripravíme zrušenie zdravotných odvodov. Pre malých živnostníkov s obratom do 20 000 EUR #SIEŤ ponúkne dobrovoľný systém Jednej platby, ktorá nahradí všetky odvodové a daňové povinnosti a komunikáciu s úradmi.
    Zavedieme opatrenie Jeden dátum, ktoré by pre všetkých podnikateľov znamenalo, že by štát mohol meniť legislatívu, ktorá sa týka daní, odvodov a rôznych regulačných bremien iba raz do roka, čiže k 1. januáru. Jedna schôdza Národnej rady SR ročne bude venovaná len zjednodušovaniu legislatívy.
    Presadíme opatrenie Jeden meter, ktoré bude znamenať rovnováhu vo vzťahu medzi daňovníkom a štátom. Použitím pravidla jedného metra sa docieli napríklad to, že ak štát protiprávne nevracia podnikateľovi odpočty DPH, musí ich podnikateľ dostať späť aj s úrokom.
    Zavedieme sadu opatrení, ktoré budú znižovať byrokraciu.
    Opatrenie Jedna pečiatka zaručí, že začať podnikať bude možné v priebehu jedného dňa a bude ho možné vybaviť na jednom mieste.
    Opatrením Jeden úrad zaistíme dostupnosť služieb najvyužívanejších úradov pod jednou strechou v každom okrese.
    Presadíme tiež urýchlenú elektronizáciu štátnej správy. Ak už si od občana štátna správa vypýtala určitú informáciu, nesmie ju požadovať znova.
    Zabránime opakovaniu podvodných reštrukturalizácií a zneužívaniu konkurzov. Odstráni sa možnosť dlžníka navrhovať reštrukturalizačného správcu a schránkové firmy budú automaticky považované sa osoby spriaznené s dlžníkom.
    Prijmeme nový zákon o verejnom obstarávaní, ktorého cieľom budú jednoduchšie, rýchlejšie a efektívnejšie nákupy za naše spoločné peniaze.
    Zjednodušíme daňový systém. Znížime počet sadzieb DPH a výnimiek a odstránime anomálie, keď napríklad živnostník platí vyššiu sadzbu dane z príjmu ako veľký podnik.
    Presadíme zníženie odvodového zaťaženia o 500 eur na každého zamestnanca a SZČO. Zamestnávateľ si bude môcť znížiť odvody na maximálne 50 zamestnancov, teda do 25 000 eur ročne.
    Pomôžeme regionálnym ekonomikám prostredníctvom Regionálnych ekonomických zón (REZ), ktoré budú vytvorené v regiónoch s vysokou nezamestnanosťou.
    Zvýšime podiel slovenských potravín na domácom trhu na 80 percent a umožníme používanie domácich potravín, BIO potravín a ingrediencií pri príprave jedla v reštauráciách a ďalších zariadeniach z malých regionálnych chovov a z domácej výroby, čím podporíme lokálnych poľnohospodárov.

Aktívni a Pracovití

    Presadíme ústavnú ochranu percenta odvodov smerujúceho do 2. piliera, aby ich vlády nemohli meniť podľa ľubovôle, ale aj solidaritu v podobe minimálneho dôchodku a slobodu nakladania s usporenými prostriedkami. Odstránime diskrimináciu sporiteľov, ktorým štát kráti dôchodky z prvého piliera oveľa viac, než by mal.
    Zjednodušíme daňový systém a znížime daň z príjmu pre všetky pracujúce rodiny. Veríme, že peniaze je potrebné nechať v rodinách, ktoré najlepšie vedia, ako s nimi naložiť. Presadíme preto zvýšenie daňového bonusu o 120 eur na dieťa a nezdaniteľný základ na každého dospelého o 680 eur. Štvorčlennej rodine s dvoma deťmi prinesie toto opatrenie ročne približne 500 eur. (vyskúšajte si našu kalkulačku)
    Zavedieme opatrenia, ktoré pomôžu pracujúcim rodičom zosúladiť prácu a rodinu – zdieľaná OČR; drobná forma zárobkov oslobodená od daní a odvodov pre rodičov malých detí; práca z domu, alebo tzv. mikropodnikanie a mikroprácu ako formy zárobku z drobnej, príležitostnej činnosti vykonávanej v čase starostlivosti o dieťa do veku 6 rokov.


#SIEŤ podporí verejných zamestnancov nasledujúcimi opatreniami:

    Prijmeme nový zákon o štátnej službe, ktorý zabezpečí jasné a realistické oddelenie politickej a úradníckej úrovne v štátnej službe.
    Zdravotníkom zabezpečíme po ich dlhoročnom úsilí spravodlivejšie a dôstojnejšie pracovné podmienky. Úpravou a presným definovaním kompetencií všetkých zdravotníkov sa zasadíme o ich primerané právomoci.
    Presadíme postavenie učiteľa ako profesionála s primeraným podporným servisom a otvoríme trh s učebnicami a učebnými materiálmi.
    Zavedieme do praxe zásady kariérneho rastu, ktoré budú platné pre všetkých príslušníkov policajného zboru.

Vzdelaná generácia

    Zaručíme transparentnosť, funkčnosť a stabilitu v pravidlách akreditácie vysokých škôl.
    Podporíme zmeny obsahu študijných odborov na vysokých školách, tzv. opisov. Podporíme zmeny, ktoré viac zohľadnia potreby trhu práce a zvýšime tlak na posilnenie povinnej praxe študentov pri štúdiu.
    Zlepšíme informovanosť vysokoškolských študentov o ich právach. Spoločne s aktívnymi študentmi sformulujeme listinu práv študenta, ktorá ustanoví štandard služieb, na ktoré majú nárok.
    Zásadne zreformuje princípy a kritériá na posudzovanie spôsobilosti vysokých škôl a hodnotiace kritériá ich činnosti, ako aj kariérny a platový systém na vysokých školách, aby sa do kľúčových pozícií profesorov a docentov mohli dostať odborníci z praxe a zahraniční experti.
    Pre študentov právnických profesií presadíme zrušenie inštitútu justičného čakateľa a zvýšime atraktívnosť povolania vyššieho súdneho úradníka cez kombináciu lepšieho platového ohodnotenia a profesijnej náplne. Zvýšime tiež otvorenosť právnických profesií tým, že skrátime povinné minimálne lehoty pre nováčikov na 3 roky, ale zachováme, prípadne zvýšime náročnosť konečnej skúšky tak, aby ju mohol úspešne zložiť len kvalitný uchádzač.
    Zvýšime a stabilizujeme rozpočet školstva do roku 2020 objem aspoň o 30 %.
    V odbornom vzdelávaní zvýšime dôraz na praktickú prípravu žiakov na budúce povolanie. Žiakom v duálnom vzdelávaní umožníme získať zárobok od prvého dňa nástupu do vzdelávania. Presadíme, aby sa pri výučbe kládol primeraný dôraz aj na rozvoj kľúčových kompetencií, ktoré sú potrebné pre aktívny občiansky a spoločenský život.
    Umožníme učiteľským tímom v stredných školách intenzívnejšie spolupracovať s externými odborníkmi z praxe bez zbytočných byrokratických prekážok.
    Podporíme vybudovanie systému transparentných grantových schém na podporu kvalitných vysokoškolských výskumných tímov. Zrealizujeme komplexnú zmenu Agentúry na podporu výskumu a navýšime jej financovanie.

Spokojní seniori

    Zavedieme vyššiu úroveň konkurencie v predaji niektorých voľnopredajných liekov zrušením monopolu lekární na ich predaj, čo povedie k nižším cenám.
    Budeme presadzovať zavedenie preventívnych zdravotníckych programov pre  seniorov. Podporíme vypracovanie a uplatnenie Programu starostlivosti o geriatrických pacientov.
    Zabezpečíme prechod na novú filozofiu v zdravotníctve, ktorá bude založená na meraní kvality poskytovanej zdravotnej starostlivosti. Povinné bude zverejňovanie čakacích listín, aby sa pacient mohol dopredu presunúť k poskytovateľovi, u ktorého sa čaká kratšie.
    Odstránime stav, kedy na jednej strane existujú neprimerane dlhé čakacie lehoty na pridelenie sociálnej služby v pobytovom zariadení a na druhej strane majú neverejní poskytovatelia sociálnych služieb voľné kapacity. Zavedieme nový model financovania domácej opatrovateľskej služby, pri ktorom umožníme občanom slobodne sa rozhodnúť, či si vyberú pobytovú formu sociálnej služby alebo domácu opatrovateľskú službu.
    Presadíme vytvorenie centrálnej nezávislej posudkovej činnosti, ktorá bude ekonomicky výhodnejšia, administratívne nenáročná a ľahko dostupná pre poistencov, osoby s ŤZP a žiadateľov o poskytnutie sociálnej služby.
    Budeme presadzovať znižovanie energetickej chudoby a naštartujeme rozvojové programy pre zníženie záťaže sociálne slabých skupín obyvateľstva.
    Ukončíme éru, ktorú možno nazvať Republikou exekúcií, keď počet a nákladnosť exekúcií voči bežným ľuďom neustále rastú. Sfunkčníme osobný bankrot, zvýšime kvalitu a kontrolu štátu nad exekútormi a budeme tlačiť na zlúčenie exekučných konaní.
    Naštartujeme otváranie a sprístupňovanie slovenskej kultúry. V prvej fáze umožníme vstup do múzeí a galérií zadarmo, napríklad rozšírením použiteľnosti kultúrnych poukazov pre seniorov.
